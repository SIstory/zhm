<!DOCTYPE html><html xmlns="http://www.w3.org/1999/xhtml" lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (2)--><title>PREDGOVOR (2019)</title><meta http-equiv="x-ua-compatible" content="ie=edge" /><meta name="viewport" content="width=device-width, initial-scale=1.0" /><meta name="description" content="Oto Luthar, Gregor Pobežin, Marjeta Šašel Kos, Nada Grošelj, Zgodovina historične misli: od Homerja do začetka 21. stoletja, Tretja izdaja, Založba ZRC, ZRC SAZU" /><meta name="keywords" content="zgodovinski viri, zgodovinarji" /><meta name="author" content="Oto Luthar , Gregor Pobežin , Marjeta Šašel Kos , in Nada Grošelj" /><meta name="generator" content="Text Encoding Initiative Consortium XSLT stylesheets" /><meta charset="utf-8" /><link href="stylesheet.css" rel="stylesheet" type="text/css" /></head><body id="TOP" itemscope="itemscope" itemtype="http://www.tei-c.org/ns/1.0/" itemprop="TEI"><div class="column row"><section><div class="row"><div class="medium-2 columns show-for-medium"></div><div class="medium-8 small-12 columns"><h2 class="maintitle"><span class="head" itemprop="head" id="ZHM-head-5">PREDGOVOR (2019)</span></h2></div><div class="medium-2 columns show-for-medium text-right"></div></div><div class="row hide-for-medium"><div class="small-6 columns text-center"></div><div class="small-6 columns text-center"></div></div><div class="preface" id="preface2"><p class="text-center"><b>Gregor Pobežin<br /></b></p><p id="ZHM-p-8">Tretja slovenska izdaja <span style="font-style:italic" itemprop="hi">Zgodovine historične misli</span> ni odgovor na izpraznjene zaloge. Za razliko od druge izdaje (2016), ki je nastala šele po tem, ko je pošla vsa naklada prve izdaje (2006), ni nastala zato, da bi še naprej polnila knjigarniške police, čeprav si je knjiga z dvema izdajama in enim prevodom v tuj jezik (2013) na neki način že zagotovila status uspešnice.</p><p id="ZHM-p-9">Po več kot desetletnici svojega nastanka – edine takšne knjige v slovenskem prostoru – lahko torej o njej nanizamo nekaj še kar zadovoljnih sklepov. Poleg zgoraj omenjene (neskromne) trditve, da gre za uspešnico, je bržkone najpomembnejša ta, da si je Zgodovina historične misli utrla pot ne le do strokovne javnosti (in nekaterih romantikov, ki jih zajetni obsegi knjig ter na videz suhoparni naslovi ne odbijajo), pač pa tudi tja, kjer je njen učinek morebiti najpomembnejši, in sicer v učne načrte različnih zgodovinskih predmetov, ki jih ponujajo oddelki za zgodovino na vseh slovenskih fakultetah oziroma univerzah. To pa je tudi prva polovica neposrednega povoda za nastanek tretje izdaje. Druga slovenska izdaja <span style="font-style:italic" itemprop="hi">Zgodovine historične misli</span> je bila namreč do neke mere odgovor na založniške standarde in finančne omejitve: priznati smo si morali, da je bila prva izdaja s svojim obsegom in merami nekoliko nepraktična, zato smo drugo izdajo (in pred njo srbski prevod) »razsekali« na dva zvezka, največje spremembe pa je knjiga doživela na vsebinski ravni. Prav zaradi tega je bila druga izdaja deležna drobne, a povsem smiselne strokovne kritike: poleg nekaterih krajših poglavij je bilo v korist bolj ekonomičnega obsega izpuščeno precej obsežno, z zgodovinopisjem samo na videz zgolj posredno povezano poglavje »Pomen filozofov in govornikov za zgodovinopisje«, ki pa je za nekatere stroke celo pomembnejše od ostalih poglavij (vsaj v prvem delu), zato je bilo več kot enkrat slišati, da bo »pač ostala v uporabi prva izdaja«.</p><p id="ZHM-p-10">Drugi del povoda za tretjo izdajo prav tako izhaja iz praktičnih pedagoških izkušenj: prenekateri študent je ob vprašanju, ali je prebral obvezno lektiro, predpisano iz <span style="font-style:italic" itemprop="hi">Zgodovine historične misli</span>, potarnal, da še čaka na prosti knjižnični izvod. Četudi je morda šlo za dobro odmerjen izgovor, pa je le-ta vseeno dal misliti, da bi bila vendarle najboljša taktika ponuditi lahko dostopno in cenovno ugodno spletno izdajo, ki bi rešila tudi naštete pomanjkljivosti.</p><p id="ZHM-p-11">Bralec, zdaj nimaš več razloga, da ne bi segel po tretji, spletni izdaji <span style="font-style:italic" itemprop="hi">Zgodovine historične misli</span>. Vedno je na voljo, če le še ima nekaj kapacitete baterija tiste naprave, ki je najbolj pri roki. <span style="font-style:italic" itemprop="hi">Zgodovina historične misli</span> naj te spremlja vsepovsod – in ko boš ugotovil, da je res uspešnica, ti gotovo ne bo žal nakupa <a class="link_ref" itemprop="ref" href="https://zalozba.zrc-sazu.si/p/876">tiskane knjige</a>. Kolikor mi je znano, je nekaj izvodov druge izdaje še na voljo.</p></div><div class="row"></div></section></div></body></html>